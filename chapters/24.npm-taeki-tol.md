---
title: "NPM og almenn tæki og tól"
chapter: 24
in_review: true
version: Útgáfa 0.4, ágúst 2021
history:
  - Útgáfa 0.3, ágúst 2020
  - Útgáfa 0.2, júlí 2017
  - Útgáfa 0.1, ágúst 2016
up: ./
previous: \[CSS tæki & tól](./23.css-taeki-tol.html)
---

## npm

npm er _pakkastjóri_ (package manager) fyrir JavaScript en leyfir okkur líka að setja upp og nota allskonar tól sem byggð eru með JavaScript.

Pakkastjóri sér um að sjálfvirknivæða það að setja upp, stilla og fjarlægja hugbúnað. Í staðinn fyrir að þurfa að sækja einhvern hugbúnað, finna hvert við sóttum hann, keyra eitthvað uppsetningarforrit og síðan keyra forritið, þá keyrum við eina skipun og höfum aðgang að forriti.

npm er sett upp með _node.js_ og þurfum við því að setja það upp, en hægt er að nálgast [nýjustu útgáfu af node.js á vef þess](https://nodejs.org/). Það koma reglulega upp tilvikt þar sem við þurfum að hafa fleiri en eina útgáfu af node.js aðgengilega, þá getum við notað [nvm](https://github.com/creationix/nvm) (mac og linux) eða [nvm-windows](https://github.com/coreybutler/nvm-windows)

Eftir að hafa sett upp node.js getum við opnað terminal og staðfest að við höfum aðgang að báðu:

```bash
> node -v
v12.18.4 (eða sú útgáfa sem við sóttum)
> npm -v
6.14.6
```

Með node.js og npm uppsett getum við sótt okkur tæki og tól til þess að auðvelda líf okkar í vefforritun. Það eru tvær aðferðir til þess:

* Setja tól upp almennt, eða
* Setja upp tól í verkefninu okkar

## Almenn tól

Með því að setja upp almennt tól getum við notað það hvar sem er gegnum terminal. [`browser-sync`](https://www.browsersync.io/) er dæmi um svona tól, en það leyfir okkur að keyra lítinn vefþjón á okkar eigin vél og sjálfkrafa endurhlaða síðu þegar við gerum breytingar sem getur sparað okkur ófáa smellina.

Byrjum á því að setja upp `browser-sync` almennt með npm með því að nota `-g` flaggið sem stendur fyrir „global“.

```bash
> npm install -g browser-sync
...
+ browser-sync@2.26.12
added 220 packages from 204 contributors in 21.777s # eða eitthvað álíka
```

Ef við förum nú í möppu þar sem við höfum `index.html` og `styles.css` skjal getum við kveikt á `browser-sync` vefþjóninum með:

```bash
> cd /slóð/á/verkefni
> browser-sync start --server --files index.html styles.css
[Browsersync] Access URLs:
 ----------------------------------------
       Local: http://localhost:3000
    External: http://192.168.1.1:3000
 ----------------------------------------
          UI: http://localhost:3001
 UI External: http://192.168.1.1:3001
 ----------------------------------------
[Browsersync] Serving files from: ./
[Browsersync] Watching files...
```

nú fylgist `browser-sync` með `index.html` og `styles.css` og sjálfkrafa endurhleður síðuna. En núna erum við búin að setja upp þetta tól og getum notað fyrir einhver verkefni, en hvað ef við viljum leyfa öðrum í teyminu okkar að njóta þess sama?

## Tól í verkefnum

Með því að innifela tólin sem við notum við þróun á verkefni í verkefninu sjálfu erum við nákvæm um hver _dependency_ okkar eru. Ef aðrir (þar með talið við sjálf eftir einhvern) koma að verkefninu viljum við að allt sé skýrt, hvaða tól sé verið að nota og hvernig. npm getur hjálpað okkur með þetta.

Ef við förum í möppuna þar sem verkefnið okkar er geymt og keyrum `npm init` skipunina sem spyr npm okkur um uplýsingar varðandi verkefnið okkar. Þær eru síðan geymdar í `package.json` skrá. Við getum síðan bætt sérstaklega við _dependency_ á ákveðin tól, t.d. `browser-sync` með því að nota `npm install <pakki> --save-dev` en það segir npm að vista vísun í `browser-sync` í  `package.json` þar sem `browser-sync` er _development dependency_. Ef við tilgreinum `--save` erum við að segja að pakkinn sé keyrslu _dependency_, þ.e.a.s. til að verkefnið keyri þarf þessi pakki að vera til.

```bash
> cd /slóð/á/verkefni
> npm init
…svara spurningum
> npm install browser-sync --save-dev
…
added 412 packages in 37.537s # eða eitthvað álíka
```

þá lítur `package.json` einhvern vegin svona út:

```json
{
  "name": "prufa",
  "version": "0.0.1",
  "description": "Prufupakki Óla",
  "main": "index.js",
  "scripts": {
    "test": "echo \"Error: no test specified\" && exit 1"
  },
  "author": "Óli",
  "license": "ISC",
  "devDependencies": {
    "browser-sync": "^2.26.12"
  }
}
```

en hún er geymd á `json` formi sem er gagnaform sem á rætur sínar að rekja til JavaScript. Að auki `package.json` verður til `package-lock.json` sem geymir nákvæmar útgáfur þeirra forrita sem við treystum á, því þau sjálf hafa sín eigin dependency. `./node_modules` er síðan mappa sem verður til samhliða þessum skrám og geymir hún forritakóða fyrir alla pakka sem við höfum sett upp. Þessi mappa er útbúin út frá `package.json` og `package-lock.json` og þarf því ekki að geyma hana eða senda með sérstaklega. Við einfaldlega keyrum `npm install` og npm sér um að sækja allt sem sækja þarf.

En hvernig keyrum við þá `browser-sync`?

## npm scripts

npm býður upp á leið til þess að skilgreina _skriptur_ sem við getum keyrt með `npm run <nafn-á-skriptu>`. Við skilgreinum þessar skriptur undir `"scripts"` hlutanum í `package.json`, ef við bætum við skriptu til að keyra `browser-sync` við dæmið að ofan fáum við:

```json
"scripts": {
  "browser-sync": "browser-sync start --server --files index.html styles.css"
},
```

sérstaklega þarf að passa upp á að hafa `,` á eftir hverri skriptu ef önnur fylgir og enga kommu í lokin.

Við getum þá keyrt `browser-sync` í verkefninu okkar með:

```bash
npm run browser-sync
```

og fengið sömu virkni og áður en núna tekur verkefnið okkar skýrt fram að það noti `browser-sync`.

## node-sass

`node-sass` er þýðandi fyrir Sass skrifaður fyrir node.js sem við getum sótt með npm.

```bash
npm install --save node-sass
```

Með `node-sass` kemur CLI forrit sem við getum keyrt og gefið slóð á `.scss` skrár og nafn á `.css` skrá og er þá sass þýtt yfir í CSS skrá. `-w` flag lætur forritið vakta skránna okkar og þýða hana aftur ef `.scss` skrár breytast.

```json
"scripts": {
  "browser-sync": "browser-sync start --server --files index.html styles.css",
  "sass": "node-sass styles.scss styles.css -w"
},
```

```bash
> npm run sass
=> changed: /slóð/á/verkefni/styles.scss
Rendering Complete, saving .css file...
Wrote CSS to /slóð/á/verkefni/styles.css
```

Núna lendum við í því að hafa tvö tól sem við viljum keyra á sama tíma, við því eru tvær lausnir:

1. Keyra tvö terminal sem keyra sitthvort command, það getur virkað en verið heldur leiðinlegt í uppsetningu
2. Finna _annað_ tól sem leyfir okkur að keyra bæði í einu!

Eitt svona tól er [`concurrently`](https://github.com/kimmobrunfeldt/concurrently) er einn af mörgum pökkum sem leyfir okkur að keyra margar skipanir í einu. Ef við setjum það upp og keyrum:

```bash
> npm install --save-dev concurrently
```

og bætum við skriptum

```json
"scripts": {
  "browser-sync": "browser-sync start --server --files index.html styles.css",
  "sass": "node-sass styles.scss styles.css -w",
  "dev": "concurrently npm:sass npm:sass"
},
```

og þá getum við keyrt bæði tólin okkar í einu með:

```bash
> npm run dev
```

Það er venja að hafa skriptu sem heitir eitthvað í áttina að `dev` (fyrir development) til að keyra þróunartól í gang. Ef við bætum við skriptu sem heitir `start` er búist við að hún keyri upp raunkeyrslu útgáfu (e. production) af verkefninu. Þá er líka hægt að nota beint `npm start`.

## stylelint

Seinasta CSS þróunartólið sem við setjum upp er [`stylelint`](https://github.com/stylelint/stylelint) en eins og nafnið gefur til kynna er það _linter_ fyrir CSS (og fleiri mál, t.d. Sass). Því fylgja margar reglur sem hægt er að sér sníða fyrir hvert og eitt verkefni, eða fá ákveðnar _best practices_ reglur með, t.d. [`stylelint-config-primer`](https://github.com/primer/stylelint-config-primer) sem inniheldur grunnreglur og styður sass.

```bash
npm install --save-dev stylelint
npm install --save-dev stylelint-config-primer
```

Til þess að kveikja á `stylelint-config-primer` reglunum þurfum við að búa til `.stylelintrc` skrá (skrár sem byrja á `.` eru oft notaðar til að geyma stillingar, en þær geta líka valdið vandræðum þar sem mörg stýrikerfi fela þær) sem inniheldur:

```json
{
  "extends": "stylelint-config-primer"
}
```

og bætum við skriptu sem keyrir tólið:

```json
"scripts": {
  "browser-sync": "browser-sync start --server --files index.html styles.css",
  "sass": "node-sass styles.scss styles.css -w",
  "dev": "npm-run-all --parallel sass browser-sync",
  "lint": "stylelint styles.scss --syntax scss"
},
```

Ef við núna skrifum sass/css sem ekki er talið gott samkvæmt reglunum sem við höfum valið okkur:

```scss
h1 {
  color: red;
}
```

og keyrum lint til að athuga (`-s` stendur fyrir silent, en þá sleppir npm að sýna upplýsingar um keyrslu)

```bash
> npm run lint -s
styles.scss
1:1   ✖  Expected "h1" to have no more than 0 type  selector-max-type selectors
3:10  ✖  Unexpected named color "red"               color-named
```

Þegar við vinnum í verkefnum í teymi, þar sem ákveðnar reglur um kóðastíl hafa verið skilgreindar förum við eftir þeim til að halda samræmi. Við erum e.t.v. ekki alltaf sammála reglunum, en við treystum því að það séu góðar ástæður þar að baki, eða ræðum við teymið okkar um að breyta þeim.

Allar reglur sem hægt er að stilla í Stylelint [má nálgast á vefnum](https://stylelint.io/user-guide/rules/). Ef við viljum breyta því hvernig regla virkar getum við stillt hana sérstaklega í `.stylelintrc`, t.d. [banna tómar athugasemdir](https://stylelint.io/user-guide/rules/comment-no-empty/):

```json
{
  "extends": "stylelint-config-primer",
  "rules": {
    "comment-no-empty": true
  }
}
```

Það geta þó komið upp aðstæður þar sem við viljandi brjótum almenna reglu fyrir sértækt tilvik. T.d. viljum við setja letur á `html` en Stylelint vill ekki að við notum type-selector. Við getum þá slökkt á athugun á þeirri línu með `/* stylelint-disable-line */` (einnig [hægt að slökkva á fleiri vegu](https://stylelint.io/user-guide/configuration/#turning-rules-off-from-within-your-css)).
