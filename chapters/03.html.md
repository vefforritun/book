---
title: "HTML"
chapter: 3
version: Útgáfa 0.4, ágúst 2021
history:
  - \[Útgáfa 0.3, ágúst 2020, í kafla 2](https://github.com/vefforritun/book/blob/f4e00aa51a0bc9e0bffe510003b89084ff93fec5/chapters/02.html.md)
  - \[Útgáfa 0.2, júlí 2017, í kafla 1](https://github.com/vefforritun/book/blob/8aa692fda92a03a6a6c1044b67017464c6592ff3/chapters/01.html.md)
  - Útgáfa 0.1, ágúst 2016, í kafla 1
up: ./
previous: \[Sagan hingað til](./02.saga.html)
next: \[HTML element](./04.element.html)
---

HTML stendur fyrir _HyperText Markup Language_ og er lýsandi umbrotsmál (e. descriptive markup language) með sniði sem leyfir okkur að lýsa textanum okkar og nota HyperText hugtakið. Fyrstu útgáfur voru [byggðar á _SGML_](http://www.w3.org/TR/html4/intro/sgmltut.html), Standard Generalized Markup Language, sem er [ISO](https://en.wikipedia.org/wiki/International_Organization_for_Standardization) staðall sem skilgreinir _almennt_ markup mál fyrir skjöl. Það byggir á tveimur hugmyndum:

* Snið ætti að vera lýsandi
* Snið ætti að vera strangt svo auðvelt sé að vinna úr því

Þremur árum eftir að W3C var stofnað var [HTML 3.2 staðlað](https://www.w3.org/TR/2018/SPSD-html32-20180315/) og gefið út sem W3C Recommendation í janúar 1997. Í desember sama ár var [HTML 4.0 staðlað](https://www.w3.org/TR/html40/) og skilgreinir það „nútíma“ HTML[^1].

## HTML element {#html-element}

Þegar við vinnum með HTML erum við ávallt að vinna með _element_[^2], sem er einstakur hluti af vef. Hvert element getur innihaldið önnur element, texta, eða ekkert. `<p>Halló <strong>heimur</strong</p>` er _p element_ sem inniheldur málsgrein (e. paragraph) með textann „Halló “ og _strong element_ (sem gefur til kynna að merking texta innan þess sé mikilvæg) sem inniheldur textann „heimur“.

Út frá þessum reglum (element inniheldur: element, texta, eða ekkert) getum við myndað _tré_. Tré[^3] er _gagnaskipan_ (e. data structure) sem notað er í tölvunarfræði til að tákna _stigskipt_ (e. hierarchical) gögn með nóðum (e. node) sem eiga sér núll eða fleiri _börn_ (e. children), og aðeins eina _rótarnóðu_ (e. root node). Þetta tré myndar vefinn okkar með því að skipta upp og skipuleggja efnið okkar. Þegar vafri les og _þáttar_ (e. parse) tréð, er búin til forritunarleg útgáfa af þessu tré sem heitir _DOM_ (Document Object Model) tré.
Dæmi um _undirtré_ (e. subtree), partur úr stærra tré vefs: við höfum rótarnóðuna `<article>` sem inniheldur tvö `<section>` með efni:

```html
<article>
  <section>
    <h2>Fyrirsögn #1</h2>
    <p>Hér er <strong>eitthvað mikilvægt</strong>.</p>
  </section>
  <section>
    <h2>Fyrirsögn #2</h2>
    <p>Lorem ipsum.</p>
    <p>Ut enim ad minim veniam.</p>
  </section>
</article>
```

þá túlkar það tré:

```ascii
 <article>
 │
 ├▷ <section>
 │  │
 │  ├▷ <h2> ─▷ Fyrirsögn #1
 │  │
 │  └▷ <p>
 │     │
 │     ├▷ Hér er 
 │     │
 │     ├▷ <strong> ─▷ eitthvað mikilvægt
 │     │
 │     └▷ .
 │
 └▷ <section>
    │
    ├▷ <h2> ─▷ Fyrirsögn #2
    │
    ├▷ <p>  ─▷ Lorem ipsum.
    │
    └▷ <p>  ─▷ Ut enim ad minim veniam.
```

þar sem við höfum `<article>` sem rótarnóðu sem á tvö börn sem bæði eru `<section>` _elementnóður_, fyrra á tvö börn:

* fyrirsögn skilgreinda með `<h2>` (við höfum `<h1>`—`<h6>` element sem skilgreina fyrirsagnir í mikilvægisröð)
* málsgrein með _þremur_ börnum: _textanóðunni_ `Hér er`, elementnóðunni `<strong>` (sem síðan á eitt texta barn), og textanóðunni `.`

Seinna `<section>` á þrjú börn, sem öll eru elementnóður með stökum textanóðum. Í heildina eru þetta 16 nóður (þó tæknilega séu þau fleiri því allir strengir sem innihalda whitespace tákn milli elementa eru textanóður, með þeim í heildina 25 nóður).

Whitespace tákn (bil og línubil) hafa ekki merkingu í HTML, þannig að ef við notum fleiri en eitt bil eða línubil, þá eru þau felld saman í eitt bil. Ef við viljum setja athugasemdir innan HTML skjals getum við notað sérstakt athugasemda element sem mun aldrei birtast notanda: `<!-- no comment -->`, en er þó þáttað og til staðar í DOM tré sem athugasemdanóða.

### Tög {#tog}

Hvert element hefst á _byrjunartagi_, t.d. `<p>`. Að sama skapi ættu element í flestum tilfellum að enda á _lokatagi_, t.d. `</p>`. Í einhverjum tilfellum hefur element aðeins byrjunartag og er þá möguleiki á að _sjálfloka_ (e. self closing) því (t.d. `<hr />`) en með tilkomu HTML5 er það ekki krafa (í lagi að skrifa `<hr>`).

Oft þegar rætt er um HTML er _element_ og _tag_ blandað saman og t.d. talað um _p tag_ þegar það sem átt er við er _p element_. Þetta er viss smámunasemi en þarna er munur og því æskilegt að tala rétt um hlutina.

### HyperLink {#hyperlink}

Til að mynda tengil (e. hyperlink)—og þar með búið til HyperText skjal—notum við `<a>` elementið (a stendur fyrir _anchor_[^4]): `<a href="https://example.org">Lærum HTML</a>` inniheldur textann „Lærum HTML“ sem vísar á „https://example.org“ með `href`[^5] _attribute_ (`href` er ekki krafa, án þess höfum við `<a>` sem myndar ekki hyperlink). Þetta hugtak er grunnurinn að vefnum, að hægt sé að tengja saman mismunandi vefi, óháð því að einhver „á hinum endanum“ geri neitt, eða að leyfi liggi fyrir.

## HTML attribute {#html-attribute}

Til þess að ljá element frekari merkingu getum við bætt við _nafn-gildis pari_ (e. name-value pair)[^6] með því að nota _attribute_[^7] sem eru sett á byrjunartagið, t.d. `href="https://example.org"` sem myndar vísunina sem `a` element vísar á.

Venjan er, og halda skal sig við það, að skrifa nafnið með ASCII lágstöfum, síðan kemur samasem merki (`=`) beint á eftir, og þar beint á eftir gildið. Ekki er krafa um að umljúka gildið með gæsalöppum, en til að gildið sé skýrt er það æskilegt. Sum attribute eru aðeins notuð til að kveikja á gildi og er þá nóg að hafa aðeins heitið, t.d. `<option selected>`. Allar útgáfur sem fylgja eru dæmi um hvernig við eigum **ekki** að gera:

```text
href ="https://example.org"
href = "https://example.org"
HREF="https://example.org"
Href=https://example.org
```

Til eru nokkur attribute sem leyfilegt er að setja á öll element, svokölluð [_global attributes_](https://html.spec.whatwg.org/multipage/dom.html#global-attributes). Af þeim ber helst að nefna:

* `id`, skilgreinir auðkenni á element sem notað er til að vísa á það innan síðu með _fragment identifier_ (`index.html#auðkenni`), í CSS, eða til þess að vinna með í DOM gegnum JavaScript.
* `class`, listi af orð, skiptum með bilum, sem skilgreina flokka sem elementið tilheyrir. Mikið notað í CSS til að velja ákveðin element eða ákveðinn hóp af þeim. T.d. `class="button"` eða `class="button large"`.

Ef við viljum skilgreina okkar eigin attribute með gögnum á elementi þá notum við [`data-*` attribute](https://html.spec.whatwg.org/multipage/dom.html#embedding-custom-non-visible-data-with-the-data-*-attributes). Við getum búið til okkar eigin nafn sem ASCII lágstafa streng án bila með `data-` forskeyti, t.d. `data-document-id="123"` eða `data-length="2m11s"`.

## Merkingarfræði

Element mynda ekki eingöngu tré, heldur býr hvert þeirra yfir merkingu—það hefur _merkingarfræðilegt gildi_ (e. semantic value). Við höfum það í huga þegar við smíðum vefina okkar og útbúm þannig _merkingarfræðilegt HTML_. Við nýtum skilgreinda merkingu þeirra elementa sem til eru í stað þess að nota element sem láta efnið okkar líta „rétt“ út. T.d. væri ekki æskilegt að nota `<strong>` til að láta texta _líta út fyrir_ að vera fyrirsögn, við notum `<h2>` eða annað fyrirsagnarelement. Að auki þarf að huga að merkingu þegar við blöndum saman elementum, þar sem ekki allt á við saman.Hvaða merkingu má draga af því að hafa tengil innan tengils (`<a href>` innan `<a href>`), eða fyrirsögn innan málsgreinar (`<h1>` innan `<p>`)?

Það er sérlega mælst til þess að markup í HTML skjali sé aðeins notað til að tjá merkingu en ekki framsetningu. Framsetningu á gögnum er stýrt með CSS og fáum við því hreina skiptingu á milli efnis og útlits. Mörg element eru til sem skilgreina merkingu en annars er hægt að nota attributes (sér í lagi `class` sem tengist beint yfir í CSS) til að ljá þeim frekari merkingu.

Með því skilja á milli merkingar og útlits er auðveldara að breyta öðru án þess að hafa áhrif á hitt. Þetta getur einfaldað okkur viðhald og gert breytingar ódýrari en þær annars gætu verið. Merkingarfræði getur líka aukið aðgengi að vefnum okkar, bæði fyrir einstaklinga sem nota lesvafra eða álíka og einnig fyrir _vélar_ sem heimsækja vefinn okkar. Þessar vélar skoða vefinn okkar og draga ályktanir um efnið út frá því hvaða element eru notuð. T.d. Googlebot, Pocket, eða _reader view_ sem sumir vafrar (t.d. Firefox og Safari) útfæra. Vafrinn sem túlkar efnið gæti líka nýtt merkingarfræði okkar til að birta efnið á nytsamlegan hátt sem höfundi hefði ekki dottið í hug. Að lokum notum við merkingarfræðilegt HTML því það er _snyrtilegra_ og _faglegra_.

Áður fyrr þegar við höfðum ekki CSS, var merkingu og framsetningu blandað óhikað saman. Töflur ásamt ósýnilegum `1x1` myndum (_spacer gifs_) voru notaðar til að stýra útliti, `<FONT>` elementið var eina leiðin til að stýra stærð og lit á letri, t.d. með `<FONT size="12" color="red" face="Comic Sans MS">Halló heimur!</FONT>` sem gerði það að verkum að við fastsettum birtingu _í merkingu skjals_ þegar hún ætti að vera óháð. Ef við vildum síðan breyta leturgerð vefsins þurfti að fara og breyta því _á hverjum einasta stað sem hún var skilgreind_.

Í dag er búið að fjarlægja öll þau element sem breyttu útliti vefs, eins og `<center>` og `<font>`. Einnig er búið að fjarlægja attribute af sama meiði, t.d. `align`, `background`, og `bgcolor`.

Þegar við skrifum HTML, þá skrifum við þannig að það beri merkingu. Við stýrum framsetningu með CSS og reynum eins og við getum að viðhalda hreinni skiptingu milli efnis og útlits. Í byrjun er mikilvægt að hafa þetta í huga, með HTML erum við að byggja upp efnið okkar, _ekki_ að láta það líta vel út. Það kemur með CSS. Ef við viljum að fyrirsögnin sé enn stærri eða minni, þá notum við ekki vitlaus fyrirsagnar element. Ef við viljum fá auka bil, þá setjum við ekki inn óþarfa element til að ná því fram. Við bíðum þar til við lærum réttu handtökin með CSS.

### Merkingarfræðileg siðvendni

Við höfum elementin `<div>` og `<span>` sem bera í eðli sínu ekki neina merkingu, þau hópa efni saman og draga merkingu sína frá börnum sínum. Þó svo að þessi element beri enga merkingu notum við þau samt í sumum tilfellum. Þegar við förum _aðeins_ að nota þau, þá erum við komin á villugötur. Skil ekki alveg?

Þegar við skrifum HTML þá hugsum við um merkingarfræði og reynum að finna element sem passar við efnið okkar, en eyðum ekki of löngum tíma í að finna hið eina rétta element, notum `<div>` ef svo ber við. Við töpum okkur ekki í siðvendninni.

## HTML grunnur

Öll HTML skjöl ættu að byggja á ákveðnum grunn elementum:

* `<html>` skilgreinir rót HTML vefs og er það fyrsta í hverri vefsíðu, fyrir utan DocType. Á þetta element viljum við alltaf setja `lang` attribute sem tiltekur megin tungumál vefsins með [_IETF language tag_](https://en.wikipedia.org/wiki/IETF_language_tag), t.d. `is` fyrir íslensku, `en-us` fyrir ameríska ensku
* `<head>` er yfirleitt fyrsta barn `<html>` og heldur utan um lýsigögn vefsíðu, a.m.k. titil, sem er texti skilgreindur innan `<title>`, og stafasett.
* `<body>` skilgreinir meginmál vefs, element innan `<body>` mynda það tré sem birt er notanda.

### DocType

Öll sniðmál sem byggja á SGML þurfa að tilgreina Document Type Definition (DTD) sem skilgreinir málfræðina sem farið er eftir. Í HTML er þetta sett fram í fyrstu línu skjalsins, í _DocType_. Fyrir HTML 4, _strict_ útgáfu skilgreinum við:

```html
<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
```

Enn í dag þurfum við að skilgreina í hvaða DocType HTML skjölin okkar eru. Ástæðan fyrir því er að vafrar í dag geta ennþá túlkað og sýnt vefi frá því á árdögum vefsins. Þegar enn var verið að skilgreina hvernig HTML var birt í vöfrum var mikið um ósamræmi og á tímabili var ekki hægt að innleiða nýjungar án þess að brjóta þá vefi sem þegar voru til. Þegar nýir vefir voru smíðaðir sem notuðu nýja staðla þurfti að velja sérstaklega að nota þá með því að skilgreina DocType. Ef vefur skilgreindi ekkert DocType var hann birtur í [_quirks mode_,](https://developer.mozilla.org/en-US/docs/Quirks_Mode_and_Standards_Mode) þar sem gert var ráð fyrir að hinir ýmsu kvillar væru til staðar. Hinsvegar ef vefur benti á rétt, staðlað DTD, var hann birtur í [_standards mode_](https://developer.mozilla.org/en-US/docs/Quirks_Mode_and_Standards_Mode). Með þessari aðferð árið 1996 jókst notkun á CSS talsvert.

### Stafasett

Þar sem tölvur geta verið heldur vandlátar á það í hvaða _stafasetti_ við skrifum, þá skilgreinum við það sérstaklega í `<head>` með því að setja það á `charset` attribute á `<meta>`, element sem leyfir okkur að setja fram lýsigögn um skjalið okkar. Í langflestum tilfellum viljum við nota [UTF-8](https://en.wikipedia.org/wiki/UTF-8).

```html
<meta charset="utf-8">
```

Í HTML geta sérstakir stafir (e. [_character entity_](http://en.wikipedia.org/wiki/List_of_XML_and_HTML_character_entity_references)), verið skilgreindir með `&X;` þar sem `X` er:

* Heiti tákns, t.d. `&lt;` fyrir minna-enn (`<`).
* [Code point](https://en.wikipedia.org/wiki/Code_point), í tuga- eða sextándakerfi með `#` fyrir framan, t.d. `&#x00DE;` fyrir Þ.

## HTML5

Eftir áhugaleysi W3C á því að þróa HTML áfram (og mikinn fókus á XHTML og XML tengda tækni) tóku nokkrir aðilar sig saman og stofnuðu [WHATWG](https://whatwg.org/) (Web Hypertext Application Technology Working Group) árið 2004, með það að markmiði að vinna áfram að HTML og eðlilegri framþróun vefsins. Þessi vinna fór fram undir nafninu HTML5 þar sem hver sem er gat lagt til breytingar á HTML í gegnum póstlista en takmarkaður hópur ritstjóra stýrði því hvað fór inn í staðal.

Tveimur árum seinna, árið 2006, sá W3C að sér og hélt áfram þróun HTML sem HTML 5. En þar sem það er afskaplega ópraktískt að þróa tvo aðskilda staðla (HTML5 og HTML 5) á sama tíma þá voru þeir blessunarlega sameinaðir í einn HTML5 staðal árið 2007. W3C hætti þróun á XHTML 2.0 árið 2009 og farið var að öllu að þróa HTML5 sem framtíð HTML.

![HTML5 Logo](img/html5-logo.png "Logo fyrir HTML5. Credit: Mynd frá Wikimedia: http://commons.wikimedia.org/wiki/File:HTML5_oval_logo.png")

Árið 2012 tók W3C „snapshot“ af staðlinum eins og hann leit út hjá WHATWG og fór í þá vinnu að gera staðalinn að W3C staðli. WHATWG hætti hinsvegar að tala sérstaklega um HTML5 og [vinnur nú að framþróun HTML](http://blog.whatwg.org/html-is-the-new-html5) í [lifandi staðli](https://html.spec.whatwg.org/) sem mun aldrei klárast og heldur áfram að þróast án þess að hlutir séu fjarlægðir.

HTML5 byggir hvorki á SGML né XML, en er afturvirkt (e. backwards compatible) fyrri útgáfum af HTML. Stefnan er að auka samvirkni (e. interoperability) og aðgengi að vefnum. Til að vera að fullu samhæft fyrri útgáfum verður HTML5 að skilgreina DocType:

```html
<!doctype html>
```

Þetta er eina DocType sem við notum, nema við höfum mjög góða ástæðu til annars. Héðan í frá miðast öll umfjöllun við HTML5. Grunnurinn að vefsíðunum okkar verður þá:

```html
<!doctype html>
<html lang="is">
  <head>
    <meta charset="utf-8">
    <title>Halló heimur</title>
  </head>
  <body>
    <p>Halló heimur</p>
  </body>
</html>
```

## Framtíðin fyrir HTML

Vefurinn er rétt að byrja en hefur samt nú þegar breytt svo miklu. Við sem vinnum við hann munum halda áfram að sjá breytingar; í því hvernig hann breytir þjóðfélaginu okkur og hvernig tæknin smám saman breytist. Vafrar munu halda áfram að batna, möguleikar til að birta flóknari og flóknari hluti munu aukast, t.d.: þrívíð grafík með [WebGL](https://developer.mozilla.org/en-US/docs/Web/API/WebGL_API), sýndarveruleiki með [WebVR](https://webvr.info/), og eitthvað sem okkur hefur ekki ennþá dreymt um.

> The web we have right now is beautiful. It shatters the tyranny of distance. It opens the libraries of the world to you. It gives you a way to bear witness to people half a world away, in your own words. It is full of cats. We built it by accident, yet already we're taking it for granted. We should fight to keep it!
> — Maciej Cegłowski: [Web Design: The First 100 Years](http://idlewords.com/talks/web_design_first_100_years.htm)


[^1]: þó svo að þessir staðlar séu enn við gildi ættum við ekki að nýta þá nema í sögulegum tilgangi.

[^2]: hægt væri að þýða element sem _stak_, en þar sem þetta er mikið notað hugtak verður enskt heiti notað.

[^3]: þó þetta sé nefnt tré, er það yfirleitt túlkað _öfugt_, rótarnóðan er sýnd efst og öll börn flæða niður.

[^4]: heitið _anchor_ kemur til þar sem hugsunin er að elementið _festi_ saman tvö skjöl: „[The link starts at the "source" anchor and points to the "destination" anchor](https://www.w3.org/TR/html4/struct/links.html)“

[^5]: _href_ stendur fyrir [_HyperText Reference_](https://www.w3.org/Provider/ServerWriter.html) (sjá [nánari athugun á uppruna þessa](https://tomayko.com/blog/2008/wtf-is-an-href-anyway))

[^6]: almenn gagnaskipan sem skilgreinir færslu sem hefur nafn (t.d. `titill`) og gildi (t.d. `Vefforritun`).

[^7]: gætum þýtt sem _eigindi_ en höldum okkur við enska heitið.
